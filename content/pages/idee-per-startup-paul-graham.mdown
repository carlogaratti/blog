# Idee per Startup #

_Questo post è una traduzione di ["Ideas for Startups"][] di Paul Graham._

Come si hanno delle buone idee per una startup? Questa è probabilmente la
domanda che mi viene posta più spesso.

Vorrei rispondere con un'altra domanda: perché le persone pensano che sia
difficile avere idee per una startup?

Potrebbe sembrare una domanda stupida. Perché _pensano_ che sia difficile?
Se non lo sanno fare allora vuol dire che _è_ difficile, perlomeno per loro.
No?

Beh, forse no. Le persone tipicamente non dicono di non riuscire a pensare a
delle idee, ma dicono di non averne. Non è esattamente la stessa cosa.
Potrebbe essere che la ragione per cui non ne hanno è che non hanno provato ad
averne.

Penso che sia spesso così. Penso che le persone credano che avere idee per
startup sia molto difficile — _deve_ essere molto difficile — e quindi non
provano a farlo. Credono che le idee siano come miracoli: o ti saltano in
testa o niente.

Ho una teoria sul perché pensino così. Sopravvalutano le idee. Ritengono che
creare una startup sia soltanto questione di implementare una magnifica idea
iniziale. E poiché una startup di successo vale milioni di dollari, una buona
idea vale milioni di dollari.

Se avere un'idea per una startup equivale ad avere un'idea da milioni di
dollari, allora è chiaro che sembrerà difficile. Troppo difficile per
prendersi il disturbo di provare. Il nostro istinto ci dice che qualcosa di
tale valore non sarebbe là ad aspettare di essere scoperto.

In realtà le idee per startup non valgono milioni di dollari, ed ecco un
esperimento per provarlo: provate a venderne una. Niente si evolve più
velocemente dei mercati. Il fatto che non ci sia mercato per idee per startup
suggerisce che non esiste domanda. Il che significa, in un senso ristretto del
termine, che le idee per startup non valgono niente.

## Domande ##

Il fatto è che la maggior parte delle startup finiscono per non assomigliare
neanche all'idea originale. Sarebbe più vicino alla verità affermare che il
valore principale dell'idea iniziale sta nel, mentre dimostri quanto non
funzioni, farti saltare in mente l'idea giusta.

L'idea iniziale è soltanto un punto di partenza — non un piano d'azione, ma
una domanda. Potrebbe aiutare esprimerla in questo modo. Invece di dire che la
vostra idea è un foglio di calcolo collaborativo accessibile via web dite: si può
fare un foglio di calcolo collaborativo accessibile via web? Qualche minimo
cambiamento grammaticale e un'idea tremendamente incompleta diventa una
promettente domanda da esplorare.

C'è davvero differenza, perché un'affermazione suscita obiezioni in modo
diverso da una domanda. Se dite: "Costruirò un foglio di calcolo accessibile 
via web" allora i critici — i più pericolosi dei quali stanno nella vostra
testa — risponderanno immediatamente che sareste in competizione con
Microsoft, che non potrete dare alle persone l'interfaccia che si aspettano,
che gli utenti non vorrano avere i dati sui vostri server, e così via.

Una domanda non sembra così impegnativa. Diventa: vediamo cosa succede se
facciamo un foglio di calcolo accessibile via web e guardiamo dove arriviamo.
E tutti sanno che provando a farlo sarete in grado di creare _qualcosa_ di
utile. Magari alla fine non avrete ottenuto un foglio di calcolo. Magari
avrete ottenuto una specie di tool di collaborazione che assomiglia a un
foglio di calcolo ma per il quale non esiste ancora un nome. Eppure non ci
avreste mai pensato se non provando a implementarlo passo passo.

Considerare un'idea per startup come una domanda cambia il vostro obiettivo.
Se un'idea fosse un piano, allora deve essere corretta. Se è una domanda
allora può essere sbagliata, purché sia sbagliata in modo da produrre
ulteriori idee.

Un modo prolifico perché un'idea sia sbagliata è l'essere una soluzione
parziale. Quando qualcuno lavora a un problema che mi sembra troppo grande
gli chiedo sempre: "C'è modo di fare a meno di parte del problema, e poi
espanderti pian piano da là?" Questo funzionerà a meno che non restiate
intrappolati in un massimo locale, come accadde per l'Intelligenza Artificiale
degli anni '80 o per il C.

## Controvento ##

Fino a ora abbiamo ridotto il problema dall'avere un'idea da un milione di
dollari a pensare a una domanda sbagliata. Non sembra così difficile, no?

Per generare queste domande avete bisogno di due cose: dovete conoscere nuove
tecnologie promettenti e dovete avere il tipo giusto di amici. Le nuove
tecnologie sono l'ingrediente principale delle idee per startup, e le
conversazioni con amici sono la cucina in cui vengono cotte.

Le università possiedono entrambe, ed è per questo che così tante startup
nascono proprio là. Sono piene di nuove tecnlogie, perché stanno provando
a produrre ricerca, e solo le cose nuove contano come ricerca. E sono piene
di esattamente il tipo di persone con cui avere idee: gli altri studenti,
i quali non solo saranno intelligenti ma dalla mente fin troppo elastica.

L'estremo opposto sarebbe un lavoro ben pagato ma noioso in una grande azienda.
Nelle grosse aziende si nutrono pregiudizi nei confronti delle nuove 
tecnologie, e incontrereste il tipo di persone sbagliato.

In un articolo destinato agli studenti delle superiori scrissi che un buon
criterio è stare controvento — cioè lavorare su cose che massimizzino le
vostre future opportunità. Penso che questo principio valga anche per gli
adulti, ma forse dovrebbe essere modificato in: state controvento finchè potete,
poi fate fruttare l'energia potenziale accumulata quando dovrete spendere soldi
per i vostri figli.

Non credo che molti realizzino coscientemente che il motivo per cui lavori
sottovento (come sfornare Java per conto di una banca) sono così ben pagati 
sia proprio il fatto che sono sottovento. Il prezzo di mercato per quel tipo di
lavoro è più alto perché ti dà meno opportunità per il futuro. Un lavoro
che ti consenta di sperimentare roba nuova ed esaltante sarà probabilmente
meno pagato, perché parte dello stipendio sta nelle abilità che acquisirete.

Un dottorato è l'esatto opposto di un lavoro in una grossa azienda: la paga è
bassa ma passate la maggior parte del tempo a lavorare su roba nuova. E
naturalmente si chiamano _scuole_ di dottorato, il che rende questo fatto
palese, sebbene tutti i lavori siano in qualche misura scuole.

L'ambiente giusto per avere idee per startup non è per forza di cose
un'università. Deve soltanto essere una situazione con un'alta percentuale di
apprendimento.

È ovvio che tu desideri essere a contatto con nuova tecnologia, ma perché
avete bisogno di altre persone? Non potete pensare a nuove idee da soli?
L'esperienza insegna di no. Persino Einstein aveva bisogno di discutere le
proprie idee. Le idee si sviluppano nel momento in cui vengono esposte al tipo
giusto di persone. Hai bisogno di trovare un po' di resistenza, come un
intagliatore ha bisogno di sentire la resistenza del legno.

Questa è una delle ragioni per cui Y Combinator ha come regola di non
investire in compagnie con un unico fondatore. Praticamente ogni azienda di
successo ne ha avuti almeno due. E poiché i cofondatori lavorano in condizioni
di grande stress, è essenziale che siano amici.

Non me ne ero mai reso conto prima di scrivere questo articolo, ma questo
potrebbe aiutare a spiegare perché ci siano così pochi donne cofondatrici.
Ho letto su internet (quindi deve essere vero) che solo l'1.7% delle startup
finanziate da VC sono state fondate da sole donne. La percentuale di donne fra
gli hacker è bassa, ma non così bassa. Quindi perché tutta questa
disparità?

Una volta compreso che le startup di successo hanno tendenzialmente più
cofondatori che erano già amici, ecco una possibile spiegazione. I migliori
amici tendono a essere dello stesso sesso, e se un gruppo è già la minoranza
allora le coppie saranno una minoranza al quadrato.<sup id="fn1-31082012">1</sup> 

## Scarabocchiare ##

Questi gruppi di cofondatori fanno qualcosa di più complicato di sedersi e
provare a pensare a delle idee. Sospetto che il modo più produttivo sia un
sandwich insieme-soli-insieme. Insieme parlerete di un qualche problema
difficile, senza probabilmente arrivare da nessuna parte. Poi, la successiva
mattinata, uno di voi ha un'idea nella doccia su come risolverlo. Corre subito
a dirlo agli altri e insieme lavorate per sistemare i dettagli.

Cosa succede durante quella doccia? A me pare quasi che le idee saltino in
testa da sole. Ma possiamo dire di più?

Fare una doccia è un po' come meditare. Sei cosciente, ma non c'è niente a
distrarti. È in una situazione del genere, quando la tua mente è libera di
spaziare, che incappa nelle nuove idee.

Cosa succede quando la mente è libera? È un po' come scarabocchiare. La
maggior parte delle persone scarabocchia in un modo preciso. Questa 
abitudine è inconscia, ma non casuale: i miei scarabocchi sono cambiati da
quando ho cominciato a studiare pittura. Ho cominciato a fare quei gesti che
avrei fatto se stessi disegnando per davvero. Erano atomi di quadri, ma
arrangiati casualmente.

Forse far vagare la propria mente è un po' come scarabocchiare con le idee.
Hai certi gesti mentali che hai imparato nel tuo lavoro, e quando non fai
attenzione continui a fare gli stessi gesti ma in modo un po' casuale. In
effetti, è un po' come chiamare la stessa funzione con argomenti casuali.
Questa in fondo è una metafora: una funzione applicata ad argomenti di
tipo sbagliato.

TODO

TODO

TODO

Certi tipi di lavoro sono fonti migliori di abitudini mentali rispetto ad
altre? Ho il sospetto che ambiti di lavoro più difficili siano fonti migliori,
perché per attaccare i problemi più duri servono solventi più potenti. Penso
che la matematica sia una buona fonte di metafore — abbastanza buona da
valere la pena studiarla soltanto per quello. TODO

## Problemi ##

In teoria potreste accostare idee casualmente e vedere cosa viene fuori. E se
creaste un sito di incontri peer to peer? Sarebbe utile avere un libro
automatico? Potreste trasformare i teoremi in un bene da consumo? Così
facendo si ottengono idee non soltanto stupide ma prive di significato. Cosa
dovrebbe mai significare "trasformare i teoremi in un bene da consumo"? Mi
avete beccato. Non ho pensato a quell'idea, ho pensato soltanto al suo nome.

Potreste arrivare a qualcosa di utile in questo modo, ma a me non è mai
riuscito. È come sapere che un blocco di marmo nasconde una fantastica
scultura, e tutto quello che dovete fare è rimuovere il marmo che non ne fa
parte. È un pensiero incoraggiante, perché rammenta l'esistenza di una
soluzione, ma non è particolarmene utile nella pratica perché lo spazio di
ricerca è troppo grande.

È necessario che io stia lavorando a un qualche problema perché io abbia
buone idee. Non potete cominciare provando casualmente. Dovete cominciare con
un problema e far vagare la mente quanto basta perché si formino nuove idee.

In un certo senso è più difficile scoprire problemi che le loro soluzioni.
La maggior parte delle persone preferisce negare che esista un problema. Il
perché è ovvio: i problemi sono irritanti. Sono problemi! Pensate se le
persone nel 1700 vedessero le proprie vite con lo sguardo di oggi. Le
troverebbero insopportabili. Questo rifiuto è una forza talmente forte che,
anche quando vengono loro presentate possibili soluzioni, le persone spesso
preferiscono credere che non funzionerebbero.

Ho notato questo fenomeno quando ho lavorato su dei filtri antispam. Nel 2002
la maggior parte delle persone preferiva ignorare lo spam, e la maggior parte
delle persone che non lo ignorava preferiva credere che i filtri euristici
allora disponibili fossero il massimo che si potesse fare.

Trovavo lo spam insopportabile, e sentivo che fosse possibile riconoscerlo
statisticamente. Venne fuori che questo fosse tutto il necessario per
risolvere il problema. L'algoritmo che utilizzai era ridicolmente semplice.
Chiunque avesse provato sul serio a risolvere il problema lo avrebbe trovato.
Ma nessuno lo aveva mai fatto. [3]

Fatemi ripetere questa ricetta: trovare insopportabile un problema e sentire
che debba esistere una soluzione. Per quanto semplice sembri, questa è la
ricetta per molte idee per startup.

## Ricchezza ##

Finora la maggior parte di quel che ho detto si applica alle idee in generale.
Cosa c'è di speciale nelle idee per startup? Le idee per startup sono idee
per fondare aziende, e le aziende devono fare soldi. E il modo per fare soldi
è fare qualcosa che le persone vogliono.

La ricchezza è quello che vogliono le persone. Non intendo dirlo in senso
filosofico; lo dico come tautologia.

Perciò un'idea per una startup è un'idea di qualcosa che la gente vuole. Ma
allora non sarebbe ogni buona idea qualcosa che la gente vuole?
Sfortunatamente no. Penso che creare nuovi teoremi sia una gran bella cosa, ma
non sembra esserci grande domanda. D'altro canto sembra esserci gran domanda
per riviste di gossip sui VIP. La ricchezza è definita democraticamente. Buone
idee e idee che valgono soldi non sono esattamente la stessa cosa; la
differenza sta nei gusti individuali.

Ma le idee che valgono qualcosa sono molto simili alle buone idee, in
particolare nell'ambito della tecnologia. Penso che siano talmente simili che
sia possibile lavorare come se l'obiettivo fosse scoprire buone idee, e poi,
alla fine, fermarsi e chiedere: le persone pagheranno davvero per questa cosa?
Solo poche idee riusciranno ad arrivare così lontano prima di essere
accantonate; ad esempio le calcolatrici che funzionano con la notazione polacca
inversa.

Un modo per fare qualcosa che la gente vuole è osservare la roba difettosa che
la gente usa ora. I siti di incontri sono il massimo esempio. Hanno milioni di
utenti, perciò devono promettere qualcosa che la gente vuole. Eppure
funzionano malissimo. Chiedi a qualunque utente. È come se tutti avessero
usato l'approccio peggio-è-meglio, si fossero fermati al primo passo e
avessero dato il prodotto a chi lo doveva vendere.

Certo, l'aspetto più difettoso per l'utente di computer medio è Windows stesso.
Ma questo fa eccezione: non puoi abbattere un monopolio con un attacco
frontale. Windows può e deve essere soppiantato, ma non dando alla gente un
miglior sistema operativo. La maniera per farcela è ridefinire il problema in
modo più generale. Il problema non è "quale sistema operativo la gente
dovrebbe usare sui propri computer fissi?" ma "la gente come dovrebbe usare
programmi applicativi?". Ci sono risposte a questa domanda che non
riguardano neanche i computer fissi. 

Tutti pensano che sarà Google a risolvere questo problema, ma è un problema
sottile, talmente sottile che un'azienda grossa quanto Google potrebbe dare una
soluzione sbagliata. Penso sia più probabile che l'assassino di Windows —
più precisamente, il suo superamento — venga prodotto da una piccola startup.

Un altro modo classico di fare qualcosa che la gente vuole è prendere un bene
di lusso e trasformarlo in un bene di consumo. Le persone devono volere
qualcosa se pagano un sacco per averlo. TODO

Questo era il piano di Henry Ford. Egli trasformò le macchine, fino ad allora
un bene di lusso, in un bene di consumo. Ma l'idea è molto più vecchia di
Henry Ford. I mulini trasformarono la potenza meccanica da lusso a merce, e
furono usati durante l'impero Romano. Si potrebbe sostenere che la pastorizia
abbia fatto lo stesso.

Quando rendi qualcosa più economico ne puoi vendere di più. Ma se lo rendi
drammaticamente più economico spesso ottieni cambiamenti qualitativi, perché le
persone cominceranno a usarlo in modi diversi. Per esempio, una volta che i
computer diventano talmente economici che la maggior parte delle persone ne
possiede uno, puoi usarli come mezzo di comunicazione.

Spesso per rendere qualcosa drammaticamente più economico devi ridefinire il
problema. Il modello T non aveva tutte le caratteristiche delle precedenti
macchine. Era disponibile solo nel colore nero, per esempio. Ma risolveva
il problema che alle persone interessava maggiormente, cioè andare da un
posto all'altro.

Una delle abitudini mentali più utili che conosco l'ho imparata da Michael
Rabin: il miglior modo per risolvere un problema è ridefinirlo. Molte persone
usano questa tecnica senza esserne coscienti, mentre Rabin è spettacolarmente
esplicito. Hai bisogno di un grosso numero primo? Costano un bel po'. Che ne
dici di un grosso numero che ha solo una probabilità di 10 alla meno 100 di
non essere primo? Ti andrebbe bene? Beh, probabilmente sì; TODO

Ridefinire il problema è particolarmente fruttuoso quando hai della concorrenza,
perché é difficile che le persone ottuse vi seguano. Potete lavorare in bella
vista e loro non capiscono il pericolo. Non preoccupatevi di noi. Stiamo
lavorando sulla ricerca. Fare una cosa e farla bene, ecco il nostro motto.

Fare le cose in modo più economico è un caso particolare di una tecnica più
generale: fare le cose in modo più semplice. TODO

Questa è un'area in cui c'è molto spazio per migliorare. Quello che vorresti
poter dire sulla tecnologia è: funziona e basta. Quanto spesso lo dici oggi?

La semplicità richiede impegno — talvolta anche del genio. Il programmatore
medio sembra produrre interfacce utente talmente cattive da sembrare fatte
apposta. Qualche settimana fa, a casa di mia madre, stavo provando a usare il
forno. Era un nuovo modello, e invece di manopole fisiche aveva bottoni e un
display LED. Ho provato a pigiare qualche bottone che pensavo l'avrebbero
scaldato e sapete cosa mi ha detto? "Err". Neanche "Errore". "Err". Non potete
dire "Err" all'utente di un forno. Dovete creare interfacce utente in modo
tale che gli errori risultino impossibili. I testoni che hanno disegnato questo
forno avevano oltretutto un esempio di interfaccia da cui partire: la vecchia.
Girate una manopola per impostare la temperatura e un'altra per la durata. Cosa
c'è di sbagliato? Funzionava e basta.

Sembra che, per l'ingegnere medio, più opzioni comportino soltanto più corda
con cui impiccarsi. Perciò se vuoi fondare una startup potete prendere qualunque
tecnologia esistente prodotta da una grossa compagnia e proporvi di costruire
qualcosa di molto più facile da usare.

## Pianificare l'acquisizione ##

Il successo per una startup coincide più o meno con l'essere acquisiti. Avrete
bisogno di una qualche strategia di uscita, perché non riuscirete a convincere
le persone più intelligenti a lavorare per voi senza dare loro quote che
valgano qualcosa. Il che significa che dovrete essere acquisiti o quotarvi in
borsa, e sono poche le startup che riescono a quotarsi in borsa.

Se il successo significa con ogni probabilità essere acquisiti, dovreste tenerlo
a mente come obiettivo? La vecchia risposta era no: ci si aspettava che voi
voleste creare una colossale azienda quotata in borsa, e che foste sorpresi di
aver ricevuto un'offerta. Davvero, vorreste comprarci? Beh, immagino che ci
penseremo, purché il prezzo sia giusto.

Penso che le cose stiano cambiando. Se il 98% delle volte successo significa
essere acquisiti, perché non dirlo apertamente? Se nel 98% del tempo state
sviluppando un prodotto mirato a una certa grossa azienda, perché non pensare
che sia questo il vostro scopo? Un vantaggio di questo approccio è che vi
fornisce un'ulteriore fonte di idee: osservate le grandi aziende, pensate a 
quello che dovrebbero fare, fatelo per conto vostro. Anche se lo sanno già,
voi lo farete più velocemente.

Assicuratevi soltanto di creare qualcosa che interessi più aziende. Non
sistemate Windows, perché l'unico potenziale acquirente sarebbe Microsoft, e
quando c'è un solo potenziale compratore non si deve sbrigare. Possono
prendersi il proprio tempo e copiarvi invece di comprarvi. Se volete ottenere
il prezzo di mercato lavorate in un ambito con competizione.

Se un numero sempre maggiore di startup venisse creato per sviluppare prodotti
destinati alle grande aziende ciò creerebbe un naturale contrappeso ai
monopoli. Appena una particolare tecnologia rimane invischiata in un monopolio
evolverà al passo delle grandi aziende e non delle startup, mentre le
alternative si muoveranno a grande velocità. Il libero mercato interpreta il
monopolio come un danno e lo aggira.

## La strada di Woz ##

La maniera più produttiva per generare idee per startup è anche la più
improbabile: per caso. Se andate a vedere come sono nate alcune famose startup
scoprirete che alcune di esse all'inizio non erano startup. Lotus cominciò con
un programma che Mitch Kapor scrisse per un amico. Apple nacque perché Steve
Wozniak voleva costruire microprocessori, e il suo datore di lavoro,
Hewlett-Packard, non gli consentiva di farlo. Yahoo originariamente era la 
collezione personale di link di David Filo.

Questo non è l'unico modo per fondare una startup. Potreste sedervi e pensare
con cognizione di causa a un'idea per un'azienda; così abbiamo fatto noi. Ma,
dal punto di vista del valore sul mercato, il modello del
fai-cose-che-servano-a-te potrebbe portare migliori frutti. Sicuramente è il
modo più divertente per generare idee per startup. E poiché una startup deve
avere più cofondatori fra di loro già amici prima di cominciare, la
conclusione piuttosto sorprendente è che il miglior modo per generare idee
per startup è fare quello che gli hacker fanno per divertimento: preparare 
hack divertenti con i propri amici.

Sembra quasi violare una qualche legge di conservazione, ma ecco qua: il
miglior modo per avere "l'idea da un milione di dollari" è soltanto fare
quello che agli hacker piace comunque fare.

## Note ##

<ol>
  <li><p>Questo stesso fenomeno potrebbe spiegare diverse discrepanze tipicamente attribuite a vari proibiti -ismi. Mai attribuire alla malizia quello che può essere spiegato dalla matematica.</p></li>
  <li><p>Gran parte del classico espressionismo astratto consiste in scarabocchi di questo genere: artisti che hanno imparato a disegnare dal vivo usano gli stessi gesti senza rappresentare alcunchè. Questo spiega perché tali quadri siano (poco) più interessanti di un po' di segni casuali.</p></li>
  <li><p>Bill Yerazunis ha risolto questo problema, ma ci è arrivato da un'altra strada. Ha costruito un classificatore generale di file talmente buono da funzionare anche per lo spam.</p></li>
</ol>

["Ideas for Startups"]: http://paulgraham.com/ideas.html
